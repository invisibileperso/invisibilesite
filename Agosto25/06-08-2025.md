sei agosto duemilaventicinque
#136

Ci provo, 
non so se il risultato sarà all'altezza ma a voi non vi resta che seguire questa puntata.

Rebecca mette un pò di musica attraverso youtube nella tv come sottofondo per la cena e parte da uno dei nostri gruppi preferiti: I Foofighters
Partono le domande a raffica su Taylor Hawkins, storico batterista morto in circostante tragiche nel 2022, passano le canzoni e ovviamente dopo un paio di canzoni dei Foofighters, youtube propone qualcosa che potrebbe piacere a noi e porca zozza mi mette Hunger strike dei Temple of the dog, una delle prime band grunge che nella versione originale vedeva due voci inconfondibili. Una appunto quella di Chris Cornell, suicida nel 2017 e l'altra di Eddie Vedder. Solo che questo video non è quello originale, ma una esibizione live di Cornell con Chester Bennington, storico cantante dei Linkin Park suicidatosi pure lui nel 2017 pochi mesi dopo Cornell e fatalmente nello stesso giorno del compleanno proprio di Cornell. 
Non serve che vi dica che erano tutti e tre generazione X vero?
Il video successivo vede Eddie Vedder, coetaneo e amico di Cornell che poco dopo Hunger Strike fonderà i Pearl Jam, cantare Society. La canzone fa parte della colonna sonora di Into The Wild, il film diretto da Sean Penn nel 2007 ispirato dal libro di Jon Krakauer che narra le vicende di Christopher Johnson McCandless in arte Alexander Supertramp fino alla sua morte nel famoso bus giallo intrappolato dalla piena del fiume Teklanika in Alaska.

Per me è un mistero  
abbiamo un'avidità con la quale  
abbiamo accettato di convivere  
  
pensi di dover volere  
più di quello di cui hai bisogno  
finchè non hai tutto non sarai libero  

società, sei una razza folle  
spero che tu non sia sola senza di me  
  
quando vuoi più di quello che hai,  
pensi di averne bisogno  
quando pensi più di quello che vuoi,  
i tuoi pensieri cominciano a sanguinare  
  
penso di dover trovare un posto più grande  
perchè quando hai più di quello che pensi,  
hai bisogno di più spazio  
  
ci sono quelli che pensano, più o meno, ma il meno è di più  
ma se il meno è di più, come fai a mantenere il punteggio?  
significa che per ogni punto che fai
scendi di livello  
è un pò come cominciare dalla cima  
non puoi farlo...  
  
società, abbi pietà di me  
spero che tu non ti arrabbierai se non sono d'accordo  
società, pazza e profonda  
spero che tu non sia sola, senza di me

Oggi mia sorella mi ha dato una news inaspettata e cioè che a breve dovrebbe uscire un nuovo libro di Aramburo, e io per ribattere ho detto che sono in attesa della traduzione dell'ultimo libro di Tesson. Poi citando la mia puntata di ieri ha detto che hanno parlato di Trevisan giusto la sera prima all'incontro del circolo della lettura e che con Jack London è tra i migliori.
Ok...tenete duro che arrivo...
Citando Jack London mi ha chiesto se ho letto il Vagabondo delle stelle e certo che l'ho letto e che le immagini del protagonista intento alla meditazione come forma di ribellione verso quella società, sono tra le immagini che più si ricorda.
Okkkk tenete duro...

Jack London era tra gli scrittori preferiti di Supertramp come lo era anche Thoreau, filosofo americano predecessore di London, che scrisse Walden, libro che tenne compagnia in quell'avventura nelle terre estreme.

Si lo so mi sto avvitando, ma tenete duro ancora un pò.

Rileggiamo un attimo il testo di society quando dice di volere più di quello che hai è una critica fortissima alla società materialista come pure quando parla del pensare, che pensare meno è meglio. Se ci pensate sono i principi della pratica meditativa, lo spogliarsi dell'inutile.
Così come scriveva London, 
"Mi sono svuotato di me stesso, e nel silenzio ho trovato l’eternità."
Qui **la meditazione** non è esercizio spirituale fine a sé stesso, ma come **atto radicale di libertà mentale** contro un sistema disumanizzante. 
È la stessa tensione che muove Thoreau nella capanna e McCandless nel bosco.
Thoreau e McCandless cercavano la libertà fuori. Darrell Standing, invece, la cercava dentro, utilizzando la meditazione come strumento di ribellione di risveglio individuale e di conseguenza sociale.

Forse ci sono arrivato, forse la trottola può smetter di girare.
Ho cercato di mettere insieme pezzi casuali, in apparenza casuali, ma tutti a me cari, tra canzoni e libri fondamentali per il mio pensiero. E tutti portano e forse lo scopro solo ora, verso quella pratica che per fuggire da una crisi profonda ho scoperto all'inizio di quest'anno: la meditazione.

E questa è quella che più mi attira, non tanto quella ZEN, quella Buddista o di chissà quale altra religione, ma quella più laica contaminata dalla voglia di riscoperta e ribellione individuale.

